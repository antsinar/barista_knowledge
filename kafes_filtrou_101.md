## Εισαγωγή

Παίρνω την πρωτοβουλία να κάνω έναν οδηγό για το πως να στήσεις ένα χαρμάνι καφέ για καφέ φίλτρου ή και γενικότερα οποιοδήποτε καφέ.
Στόχος μου είναι να το διαβάσουν άνθρωποι που κοιτούσαν να πάρουν μια οικονομική μηχανή εσπρέσο και εν τέλει πήραν τη σωστή για μένα απόφαση να κοιτάξουν και προς τον καφέ φίλτρου ως εναλλακτική. Μπορείτε να συμπληρώνετε από κάτω ό,τι τεχνική έχετε ακούσει, ώστε να φτιάξουμε συνεργατικά μια βιβλιοθήκη για τον κόσμο αυτό που εναλλακτικά θα έπεφτε θύμα μιας κακής αγοράς. Μπορείτε επίσης να μοιραστείτε αυτό τον οδηγό με όσο κόσμο πιστεύετε πως θα τον χρειαστεί, εντός ή εκτός φόρουμ.

Ψάχνοντας βρήκα αυτό το βίντεο - workshop στο youtube που εξηγεί πολλά από τα concepts για τα οποία θα μιλήσω. Αν προτιμάτε τη μορφή αυτή ρίξτε μια ματιά.

[Youtube : Brewing coffee οι τεχνικές του καφέ φίλτρου στα καλύτερά του](https://www.youtube.com/watch?v=09RgivFWZPs)

Ας βάλουμε λοιπόν μια σειρά στο ιντερνετικό χάος πληροφοριών.

#### Με τι θέλω να ξεκινήσω.
Θα το γράψω με κεφαλαία γιατί το θεωρώ πολύ σημαντικό. Οι συνταγές για τον καφέ φίλτρου είναι άπειρες. Επαναλάβετε μετά από μένα.
**ΟΙ ΣΥΝΤΑΓΕΣ ΕΙΝΑΙ ΟΔΗΓΟΙ - GUIDELINES ΚΑΙ ΟΧΙ ΑΠΑΡΑΒΑΤΟΙ ΚΑΝΟΝΕΣ. ΠΑΝΤΑ ΡΥΘΜΙΖΟΥΜΕ ΤΙΣ ΠΑΡΑΜΕΤΡΟΥΣ ΤΗΣ ΕΚΧΥΛΙΣΗΣ ΜΕ ΒΑΣΗ ΤΗ ΓΕΥΣΗ ΜΑΣ.***
Δηλαδή πειραματιζόμαστε. Μιας που είπα εκχύλιση ορίστε ένα άρθρο που την εξηγεί πολύ απλά και κατανοητά.

[Barista Hustle : Coffee Extraction and How to Taste it](https://www.baristahustle.com/blog/coffee-extraction-and-how-to-taste-it/)

εναλλακτικά

[Lance Hedrick on Youtube : How to PourOver: Understanding pourover coffee /percolation](https://www.youtube.com/watch?v=dS9NwmLtDsA)

#### Πως φτιάχνω καφέ φίλτρου;
Σίγουρα όλοι μας έχουμε δει μια οικονομική καφετιέρα φίλτρου. Τα τελευταία χρόνια η τάση είναι προς το single cup, δηλαδή απομακρυνόμαστε από τη λογική των πολλών καφέδων που ζεσταίνουμε και ξαναζεσταίνουμε. Φτιάχνουμε από ένα μέχρι έξι, ανάλογα το σκεύος φρέσκα ποτήρια καφέ.
Τα σκεύη που χρησιμοποιούμε τα τελευταία χρόνια είναι το aeropress, τα drippers(V60, kalita wave, origami κτλ), το clever dripper και λιγότερο το chemex, το french press και το delter press.
Μπορείτε να ψάξετε το καθένα για αναλυτικές οδηγίες χρήσης, συνταγές και tricks για να πάρετε τον καλύτερο δυνατό καφέ.

##### Ενδεικτικά:

Το [aeropress](https://aeroprecipe.com/) είναι επί της ουσίας μια μεγάλη σύριγγα. Είναι η μοναδική μέθοδος πλην του εσπρέσο που προσθέτει την πίεση στις μεταβλητές της εκχύλισης. Είναι το πιο customizable gadget με το οποίο κάποιος μπορεί να φτιάξει καφέ. Δίνει ποτήρια καφέ με έντονο σώμα.

Το [V60](https://www.youtube.com/watch?v=P0mI6Ue8BKc) αναδεικνύει καλύτερα τα αρώματα και τα πιο ντελικάτα χαρακτηριστικά του καφέ.

Το [clever dripper](https://www.youtube.com/watch?v=RpOdennxP24) συνδυάζει τη γαλλική πρέσα με το χάρτινο φιλτράρισμα.

#### Τι να επιλέξω;
Θα πρότεινα είτε το V60 είτε το aeropress. Με όποιο και να ξεκινήσετε θα πίνετε καφεδάρες. Είναι οικονομικά οπότε δεν κάνετε και καμία τεράστια δέσμευση, σε αντίθεση με μια μηχανή εσπρέσο.

#### Διαφορετικά στυλ εκχύλισης.

Immersion & percolation, το καθένα με τα δικά του προτερήματα.

[Coffee ad astra : Percolation and immersion](https://coffeeadastra.com/2019/07/16/why-do-percolation-and-immersion-coffee-taste-so-different/) (επιστημονικό άρθρο)

εναλλακτικά

[James Hoffmann on Youtube : Immersion is better than percolation](https://www.youtube.com/watch?v=09fNvoQMlGw)

#### Εργαλεία για τον καφέ φίλτρου

##### Ζυγαριά
Κατά προτίμηση  1kg και πάνω, με ακρίβεια 0.1g. Μη σας αγχώνει, ξεκίνησα με μία των 3 ευρώ (0.5kg) και με έβγαλε μια χαρά.

##### Χρονόμετρο
Και του κινητού μια χαρά είναι.

##### Βραστήρας
Οικιακός ή αν θέλετε να δώσετε παραπάνω χρήματα, με gooseneck και ηλεκτρονική ρύθμιση θερμοκρασίας.

##### Μύλος άλεσης
Απαραίτητος απλά. Δε θα μπορέσετε ποτέ να πάρετε όλα τα αρώματα του καφέ σας χωρίς έναν. Έχω τον rhinowares, ο οποίος είναι σχεδόν ίδιος με τον porlex και σε συγκριτικό βγήκε να έχει καλύτερη ομοιογένεια στα αποτελέσματα του από τον hario. Αν θέλετε κάτι καλύτερο υπάρχει ο λίγο ακριβότερος C2 με ατσάλινα μαχαίρια αντί για κεραμικά, θα σας κάνει τη ζωή πολύ πιο εύκολη.

##### Καλός καφές και καλό νερό
Δε χρειάζεται να πω κάτι για αυτό. Σημαντικό. Πάντα αγοράζουμε καφέ **σε κόκκο, όχι αλεσμένο**.

#### Dialing in.

Έχουμε λοιπόν το ωραίο σκεύος και τα εργαλεία μας. Πως αλέθουμε και πως γευόμαστε (αν διαβάσατε το άρθρο για το extraction παραπάνω ξέρετε ήδη, αλλιώς διαβάστε το);

[Kyle Rowsell on Youtube : The ultimate technique to dial in your coffee](https://www.youtube.com/watch?v=AqlPyXqPp-k)

[Barista Hustle : The Coffee Compass](https://www.baristahustle.com/blog/coffee-compass/)

[Reddit thread : Tips for dialing in pourover coffee](https://www.reddit.com/r/Coffee/comments/4scmla/tips_for_dialing_in_pourover_coffee/)

Να θυμάστε πως ο καφές φίλτρου είναι πιο χοντροκομμένος από τον εσπρέσο. Δεν υπάρχει σωστή κοπή, μόνο δοκιμές.

